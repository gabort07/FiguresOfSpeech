Az ipartörténetről

A műveltségtörténetnek egyik részét: az ipartörténetet eddig nem eléggé méltatták figyelemre. Ezt némileg ugyan menti az a körülmény, hogy a történelemben magának a műveltségnek nyomatékosabb méltatása is csak ujabb dolog. A műveltségtörténet változatos és gazdag anyagának a szükséges előmunkálatok nélkül helyenként annyira hézagos és felületes az ismerete, hogy egyes részeinek összeállítása, összefoglalása szinte lehetetlen. És ebben a tekintetben az ipartörténet is a történetnek ama részei közé tartozik, a melyek úgyszólván a legmostohább elbánásban részesültek. Az írók az iparnak szentelnek ugyan egy pár sort vagy egy-egy rövid fejezetet; de ez az olvasót rendesen ki nem elégíti, mivel e kis fejezetek vagy nagyon is általánosan vannak tartva, vagy úgy a hogy csak egyes részleteket tárgyalnak, a melyekkel megint az összefoglaló áttekintést kereső olvasó nem tud mit csinálni. Bármily különösnek tessék is: összefoglaló és egészet nyujtó ipartörténet nincsen; ezt mindeddig senki sem irta meg.

A történelemnek ujabb módszer szerint való művelése és méltatása hozza magával, hogy a népek politikai történetén kívül a műveltségtörténet azzal nemcsak hogy egyenlő, hanem az általános érdeknek megfelelően fokozottabb figyelemben részesül. Rájöttünk, hogy a népek, országok és nemzetek sorsát, fejlődését irányító okok csakis a nép egész életének történetében találják magyarázatukat és nem a politika, háború vagy diplomáczia történetében. A népek multjának ismeretéhez tehát első sorban, azoknak egész műveltségtörténetét kell ismernünk. Ez a történet; a többi csak jelenség, kiegészítése, eseménye a történetnek. Azért ma a történetkutató mást is keres mint azelőtt, és munkáját is más szempontból írja meg, az iskolákban is másképen tanulják a történetet mint azelőtt és azért az egyszerű iskolakönyvek is az előbbiektől eltérők.

Ez a felfogás, a történethez való ez az új viszonyunk természetesen a történetet magát is most egészen más színben tünteti fel előttünk. Néha szinte úgy tetszik, mintha új tartalmat vinnénk bele; de épen azért egészen más eredményekkel is jutalmaz. Ebben találja magyarázatát az is, hogy a fejlődés kérdése ujabban egyáltalán fokozott érdekkel bír. Akár politikáról, gazdaságról, művészetről, technikáról, iskolázásról, tudományról, vagy egyébről legyen is szó, annak az egész történettel való szoros kapcsolata és attól való elválaszthatlansága most szembeötlőbb mint bármikor volt. Mind jobban tünik ki, hogy nincs politikai történet az egész történet nélkül, nincs művészettörténet az egész történet nélkül; nem lehet szó az iskolázás történetéről az általános egész történet érintése nélkül s i. t. Nyilvánvaló, hogy az ipartörténetet sem lehet a történeti egyéb tényezők nélkül az általános történetből kiszakítva megérteni.

A fejlődésben része van az iparnak is, még pedig mint fontos tényező. Egyik esetben szereplése kimagasló, domináló; máskor csak egyéb tényezők után következik. De bármily nyugalmas is a szereplése, élete: ismételjük, hogy a maga sajátlagos módja szerint az általános kulturai fejlődéshez hozzájárul. Hogy tehát az emberi jólét e nagy segítőjének történelme mily változatos és gazdag képet tár elénk, az könnyen elképzelhető. Hogy az olvasónak fogalma legyen az ipar történetének terjedelméről, csak szem előtt kell tartani, hogy a történetnek majdnem minden legkisebb szakaszában ott szerepel az ipar is. Ipar úgyszólván mindenütt volt és van: azaz mindenütt, a hol a czivilizáczió nyomait találjuk.

A jelenben is élő vad, természeti népeknek, például akárhány afrikainak, ausztrálinak vagy amerikainak általán véve még nincs iparuk; ami nyers anyagot ők feldolgoznak, az mind csakis egyéni saját használatukra készül; náluk tehát csakis házi vagy iparszerű ügyességről lehet szó. E népeknek tehát e szerint nem lehet ipartörténetük. Ők csakis az anyagisme és anyagkezelés, a megmunkálás történetéhez szolgáltatnak anyagot. Egyben-másban azonban a történetet is segítik.

A vasnak feldolgozása példáúl az afrikai különféle népeknél általában ismeretes, s ebben néhol szinte hihetetlen ügyességet fejtenek ki. Ott látjuk az olvasztót, a fujtatót, kalapácsot, üllőt stb. Szerszámaik azonban gyakran nagyon egyszerűek, de annál feltünőbb, hogy ily eszközökkel mit tudnak végezni. Ha legujabban náluk helyenként kivételesen már valóságos iparra bukkanunk is, a melynek multjának és fejlődésének is kell lenni: de azért számos, sőt a legjobb esetben minden ujabb érintkezés ellenére az ősi eredeti eljárásokat találjuk ma is, a melyekre következtetéseinkben támaszkodhatunk, mikor az ipar multjának, fokozatos kezdéseinek kideríthetlennek látszó kérdéseiben egyéb adat nem áll rendelkezésre. Igaz, hogy itt maga a tudomány is csak feltevésekkel dolgozik; de épen a tudomány az ethnografiai párhuzamokból a kellő elővigyázat mellett következtetéseket vonhat, s azokat a mult kiderítésére nézve is, ott a hol felhasználhatja.

Itt van például még a tűzélesztés kérdése. A tűz használata az ipar történetében kétségkivül fontos szerepet játszik; azért nagyon érdekelhet annak a kiderítése, vajjon a tüzet hogyan használta és használatát hogyan változtatta időről időre az ember. Ebben az esetben is párhuzamra való hivatkozás a mult idők embere és a jelenkor természeti vad népe között szinte önmagától kínálkozik.

Hogy a párhuzam jól talál, azt a fegyverkészítésnek példája is mutatja. Fegyvert készített a kezdetleges idők embere a maga kezével, mert fegyverre szüksége volt. De ez a fegyver alkalomszerüleg szerszám is volt, amint szerszámát kétség kívül fegyverül is használta. És mit látunk ma? Azt, hogy az ausztráliai vagy akármelyik másik természeti vad nép embere a fegyverét csak úgy, oly anyagból, oly alakban készíti, mint a milyenek az őskor emberétől számos példányban reánk maradtak.

Jól tudjuk, hogy e munkásság és képesség nyilvánulása minden iparszerű munkásságtól nagyon, de nagyon is messze áll; s a szükségletek kielégítésének czéljára szolgáló eszközök, szerszámok és fegyverek készítését és a rajtuk gyakran látható kézi ügyességet nem is lesz szabad az iparhoz számítani. De hogy annak előzményeihez tartozik, az kétséget nem szenved. Mert utóvégre is úgy a legalacsonyabb, valamint bármely magas foku munkának egy az eredete és egy a czélja: egyik mint a másik a szükségleteket elégíti ki. A szükség nélkül sem munka, sem ipar nem keletkezett volna. Hiszen az egész kulturtörténet is tulajdonképen csak a munka története: az emberi szellem munkájának összeségében való ábrázolása. S ebben az ipar a munkának csak egyik formája.

Mindezekről csak azért szóltunk e néhány sorban, hogy egyrészt ama nehézségekre utaljunk, a melyekkel az ember keze munkája történetének megírása jár; s ezzel kapcsolatban az ipartörténet kezdéseire utalva, másrészt annak bizonytalan határaira mutassunk. Az iparnak tulajdonképi kezdetéről szólni ezek szerint nem is lehet; szólni csakis egyes helyek, korszakok iparának kezdetéről vagy ezenkívül egyes iparágak kezdetéről lehet; amire elég példa van.

De itt figyelmeztetni kell az olvasót arra is, hogy ha az ipari munkának történetében egyes korszakok ki is válnak, kormeghatározók itt az általános történetnek korszakai. Tehát nem lehet szó az iparnak például ó-koráról; hanem igenis az ó-kor iparáról, stb. Azaz minden történeti korszaknak megvan a maga viszonyaival egyetemben a maga ipara is, a melynek helye, mint már mondottuk, az illető műveltségtörténeti szakaszban van.

Most tehát még az a kérdés érdekel, hogy a kutató történetiró az iparnak multjára nézve felvilágosításért általában hova fordulhat, miből meríthet és kérdéseire hol találhat feleletet. Épen az említett viszonyból következik, hogy kérdéseire feleletet ugyanott talál, ahol az általános, az egész történetre nézve. A történet teljességében benne vannak az ipar történetét alkotó összes részletek; csak kiválasztani, csoportosítani kell azokat; a hol pedig nincsenek még készen, vagy hiányosság mutatkozik, a lehetőség szerint meg kell azokat szerkeszteni. Világos, hogy feldolgozásukra nézve egy különös szempont lesz mértékadó; ennek értelmében kell tehát eljárnia, a mikor az írót ily specziális érdek vezeti. Ez teszi a feladatot egyszersmind nehézzé; és többek között ez lehet oka annak is, hogy eddigelé ipartörténeti részleteken kívül egyébbel e téren nem rendelkezünk, s kimerítő teljes munkánk nincsen.

Hogy itt valósággal óriási anyaghalmazzal kell az írónak megbirkózni, az könnyen belátható. Miért? mert az ipar az általános történetben idők, országok és népek szerint gyakran különböző módon nyilvánúl és fejlődik: de kevés kivétellel, mint mondottuk, mindenütt ott van. Már most tekintsük egyrészt a világ műveltségtörténetének hosszú idejét, tekintsük másrészt ama terület nagyságát, a melyen az ember története lejátszódott; tekintsük továbbá a szereplő számos nép és nemzet sorsának változásait, életének, művelődésének kifejlődését; és vegyük tekintetbe, hogy mindez hányféleképen történt; és tekintsük magát az ipar körébe vágó anyagot: mily változatos, gazdag az is. És ez igy a tárgynak csak terjedelmét tünteti föl. Hol marad ezután még a többi? Hol marad a kutatónak a sok közül például az általános fejlődésre irányuló munkája? nem-e érdekes, de egyszersmind nehéz dolog a fejlődés menetén az átszármazásnak, befolyásnak felismerése, megkülönböztetése és kellő világításba való helyezése? A történetből ki kell világlani, hogy ebben a dologban ekkor és ekkor ez a nép vagy népcsoport jár elől, a másik csak ettől tanul, illetőleg kölcsönöz vagy vesz át mindent; ki kell tűnni, hogy ebben a viszonyban egyik s másik részen mi állandó s mi mulandó; mi meddig tartja magát mindkét oldalon? stb. stb.

Hazánk iparának történetével vagy mondjuk inkább kezdetének kiderítésével szemben is több nehézség merül fel. Pedig hazánk már első királyai (István 997-1038; Péter és Aba Sámuel - 1046; I. Endre - 1061; I. Béla - 1063), tehát a kereszténység és alkotmányos királyság megalapítása idejében és ideje óta a nyugottal és a kelettel folytonos összeköttetésben állott. S mégis ipari életünkre vonatkozó adataink csak gyéren találhatók. István király korából reánk maradt püspökség- és kolostoralapító levelekből mesterségekre vagyis kézmívességekre következtethetünk. Tudjuk továbbá, hogy épen István az új hon kialakítása hosszas munkájának megindítására úgy az idegen hittérítőket, valamint telepítőket nemcsak pártfogásában részesítette, hanem hazánkba is hivta. Ott vannak ezeken kívül a törvényekből meríthető adataink is; és hányféle következtetést vonhatni az adó-, kereskedő- és általában gazdasági viszonyok egyéb adataiból, részleteiből. S mégis mindidáig mindez kevés részletes anyag arra, hogy a képet kellőképen meg lehetett volna szerkeszteni.

Módfelett érdekes azon áramlatok megfigyelése, melyeket az ipar fejlődéstörténetében mindenfelé szemlélhetünk; hogy t. i. egy dolog eredeti helyéről mily úton kerül máshova, s megjelenésével, megismerésével egyéb más is miként változik; vagy hogy a munka módjának változása és ennek folytán értelmezése mily foku egyéb átalakulásokat von maga után. Tényleg egész irányzatok, áramlatok támadhatnak, melyeknek visszahatása minden ipari munkára és kérdésre tetemes. Hozzánk legközelebb álló példák az ujabb kornak esemény számba menő nagyobb találmányai és vívmányai; a milyen pl. a villamosság vagy a gépipar. Hiszen szójárássá vált már, hogy a villamosság korát éljük, annyira benne vagyunk az elektrotechnikai ipar áramlatában; s egymagában ez az áramlat terel annyiféle ipari érdeket maga felé, és oly változásokat okoz, a melyekre azelőtt nem is gondoltunk.

Említettük, hogy az ipar összefoglaló történetét mindeddig meg nem írták. Ez a szakirodalomnak kétségkívül hiánya; és sajnos, nem is egyedüli hiánya. Mert bár az iparnak irodalma nagy, mégis sok s különösen történeti tekintetben igen hézagos. Iparról jóformán minden európai nyelven írtak, de önálló, kizárólag ipartörténeti munka kevés van. Legnagyobb az ipari különféle, kisebb-nagyobb monografiák száma, a melyekben mellékesen majd mindenütt van történeti rész vagy elszórva legalább adat is. Vannak ezeken kívül egy vagy több szempontból megírt történeti monografiák is. Meg van írva pl. a vasnak története ipari és művészi szempontból; meg van a fémek története technológiai és művészeti szempontból; meg van írva a keramika (agyagművesség), a bútor, üveg, könyvnyomtatás, könyvkötés, gépipar, építő-ipar, a textilipar és sok más szakmabeli iparágnak története ilyen vagy olyan szempontból. Az Olvasótár olvasói figyelmébe leginkább ezeket ajánljuk, mivel a mellett, hogy többnyire kerek egészet nyujtanak, olvasásuk is élvezetesebb és egyszersmind tanulságosabb is, már t. i. az ipartörténet szempontjából.

